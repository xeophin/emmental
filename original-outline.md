# Im Ämmitau (Outline)

Dr Protagonischt hett es paar Täg vor Wiehnachte si Ätti im Ämmitau bsuecht und isch denn mit em Outo über d Höger hei gfahre. Nach es paar Täg Schnee het ds Wätter gwächslet – e Warmfront isch ufzoge, mit stürmische Wind und höchere Tämparature, wo dr Schnee zum Schmeuze bringe. Wo dr P e Stutz abfahrt, versägenim d Brämse, sis Outo schlipft us und stürzt is Tobu. Es wird schwarz um ne ume.

[[Ufwache]]
Är wachet ime chline Zimmerli wieder uf. Är isch verletzt und cha sech nid bewege, sini Wunde si aber versorgt worde. Gli druf zeigt sech es Modi – züchtigs Röckli, die lange Haar sträng zämebunge und zume Zopf gflochte. Si kümmeret sech um sini Wunde. Är probiert usezfinge, wo dass är isch, aber si fingt, är söui sech itz stiu ha, damit sini Wunde chönni heile.

[[Handy]] 
Das Modi chunnt immer mau wieder I sis Zimmer und versorgt ne. Mit dr Zyt cha ner ufstah und es paar Schritt mache. Sis Handy hett zwar no grad e chli Strom, aber er hett ke Verbindig, und da es am Antänne sueche isch, isch es innert chürzi tod.

[[Dr Wiler]] 
Dusse gseht er, dass är imene Wiler glandet isch, hinge imene chline Siitetäli. Es paar Buurehüser huure sech zwüsche de verzworglete Öpfuböim am Grund vom Tal. Wyt, wyt obe gseht dr P Wouche übere Himmu zie, aber ke Sunnestrau schaffts hie abe. Während em Winter ligt dä Wyler ir ewige Dämmerig.

[[Zoom]] 
Während dr P useluegt, gseht er sini Betreuere, wie si übere Hof louft und hingere Egge verschwindet. Um so erstuunter ischer, wo si nume e Momänt später wieder bi nim im Zimmer steit und ne zrügg is Bett wott bugsiere. Är meint, är müessi aber uf d Toilette, und si bringt ne häre. Trotzdäm verfrachtet si ne später wieder im Bett, und bringt ihm Chrütertee, wo im söu häufe schlafe.

[[Bluet]] 
Tatsächlech schlaft er gli wieder I, und es isch töifi Nacht, woner ufwacht – oder fescht afa tröime. Ds Modi toucht wieder I sim Zimmer uf. Är merkt, dass er sech nid cha bewege. Si nimmt im Bluet ab – und verschwindet wieder.

[[Huehn und Chatz]]
Är schlaft wieder I und hett fiebrigi Tröim. Är ghört e Chatz miaue – und denn isch si stiu. Es Huehn äbefaus …

[[Chlone]]
Är cha sech schlussändlech wieder bewege. Är hetts mit der Angscht übercho und probiert ds flieh. Är stouperet use – und wird dert vo sire Betröiere in Empfang gno. Und denn no mau vo sire Betröiere. Und no eire. Är merkt langsam, dass aui uf däm Wyler genau gliich usgseh.

[[Geburt]]
Si bringene ine Schopf, wo im Strou es grosses Ei ligt. Äs isch iigschmiert mit Bluet (und Sperma?). Si häbe dr P fescht und setze ne vor ds Ei. Das Ei überchunnt langsam Risse und briicht schliesslech uf. Drus use stigt es wyters Meitschi – wieder e Klon vo de angere, wo im Kreis drum ume stöh. Das Nöigebohrene schiint sehr schwach z si am Afang, doch denn nimmt sechs d Hüehnerliich und fahts a frässe. Si wird dütlech stärcher. Denn nimmt si sech d Chatz und isst se o. Und denn wirft si ihre Blick ufe Protagonischt. Dä merkt, dass itz sis letschte Stündli gschlage hett, und schaffts, us dr Jagge z schlüüfe und drvo z renne.

[[Flucht]]
Är secklet was gisch was hesch usem Wyler, am Bach entlang, düre Waud. Är hett d Hoffnig, dass er am Bach cha fouge, und de mau ufenes grössers Dorf stosst. Gli drufabe ghört dr Hüng bäue woni nacheseckle. Im Schnee chaner sini Spuure nid verstecke, dür ds Wasser chaner nid, ohni z erfrühre.

[[Rettig]]
Da wird er ufgschreckt vo eim vo de Modi. Si luegt ne lang a. Es chönnti die si, wone pflegt hett, aber sicher isch er sech nid. Si zeigt ihm, wo ner muess häreseckle. Si hett zwar sini Jagge i de Häng, aber si git si nem se nid. Stattdesse rennt si drvo, d Jagge hinger sech härschleifend.

[[Im Dorf]]
Är isch sech nid ganz sicher, öb si nim grad z Läbe grettet hett, aber d Hüng schiine ame angere Ort häre z renne, und nach ere Stung dür die chauti Nacht, übermüedet, landet er schliesslech imene Dorf. Erschöpft geit er i Bäre dert, wo ner ufpäppelet wird, und wo ne Ambulanz für ne grüefft wird.